---
layout: post
title: Estonya - Tallinn Üniversitesi'nde Erasmus
subtitle: Estonya'da erasmus
date: 2018-09-22 08:42:00
tags: [estonya erasmus,erasmus,tallinn üversitesi,tallinn university,tallinn üniversitesi erasmus,iü erasmus,iuce erasmus]
comments: true
show-share: true
bigimg:
  - /img/helsinki.JPG: Helsinki
  - /img/citygames.jpg: City Games, Tallinn
  - /img/stockholm.JPG: Stockholm
  - /img/roma.jpg: Roma  
---

Merhabalar,

Üniversitede son sınıfın bahar dönemini 4 ay süresince Erasmus programı ile Estonya’da geçirdim. Bu yazıda Estonya’ya gitme tercihimi ve program süresince yaptıklarım hakkında genel olarak bahsedeceğim. Estonya’da ya da Tallinn Üniversitesi’nde Erasmus ile öğrenim görmek isteyenlerin bu yazımı okuyarak fikir/bilgi edineceklerini umuyorum. Özellikle hangi ülkeyi/üniversiteyi tercih edecekleri noktasında kararsızlık yaşayan İstanbul Üniversitesi Bilgisayar Mühendisliği öğrencileri için çok faydalı olacağını düşünüyorum.

## Neden Estonya?

Bölümümüzde erasmus anlaşması olan üniversiteler arasında Almanya, Yunanistan, Bulgaristan, Polonya, İsveç ve Estonya’dan üniversiteler vardı. Ben, geçen senelerde üniversiteleri araştırmaya başlamıştım. Yunanistan ve Bulgaristan’ı ilk başta tercihlerim arasından çıkarmıştım. Almanya ile anlaşmalı olduğumuz 2 üniversite var ve ikisi de Almanca eğitim veriyor. Yani İstanbul Üniversitesi Erasmus Yabancı Dil Sınavında Almanca’ya girmiş olmanız gerekiyor. Daha sonra bölümümüzden daha önce İsveç’te bulunan Halmstad Üniversitesi’ne giden birisi ile görüştüm. Üniversitenin eğitiminin çok iyi olduğunu ve hatta güz döneminde ders kapsamında CISCO sertifikaları verildiğini söylemişti. Dezavantajları arasında sadece geçim masrafının yüksek olduğunu kendisinden öğrenmiştim. Ben tercih yaparken Halmstad Üniversitesi’ni seçecektim ancak o sene üniversite ile olan Erasmus anlaşmamız bitmiş ve ancak bir sonraki seneye yenileneceği bilgisini almıştım. Dolayısıyla Halmstad Üniversitesi’ni seçemedim. Polonya’da ise Łódź University of Technology ve Czestochowa University of Technology üniversiteleri vardı. Burada da konumu sebebiyle Łódź University of Technology’i gidebileceğim üniversiteler arasında görüyordum. En sonunda Łódź University of Technology ve Tallinn University arasında kaldım. Bu üniversiteler arasında sadece Tallinn Üniversitesi’nin başkentte olması bana daha sıcak geliyordu. Önceki senelerde Tallinn Üniversitesi’ne gidenler ile görüştüğümde de çok olumlu geri dönüşler almam sebebiyle Tallinn Üniversitesi’ni tercih ettim. Şu anda bu tercihi yapmamın ne kadar doğru olduğunu görüyorum. Aşağıda nedenlerini daha ayrıntılı olarak anlatacağım.

## Baltık Prensesi

Bugün Avrupa’nın en güzel şehirleri diye arattığımızda listelerde Tallinn’i de görüyoruz. Ben de Avrupa’nın birçok şehrini gördükten sonra Tallinn’in en güzel ve yaşanabilecek şehirlerden birisi olduğunu anladım. Özellikle anlaşmamız olduğu ülkeler ile kıyaslarsak, Estonya açık ara önde diyebilirim.

## Estonya Gerçekleri

Her ne kadar güzel yanları çok olsa da Estonya'nın da bazı dezavantajları var. Bunların başında bence iklimi geliyor. Eğer kışı ve soğuğu seviyorsanız bu ülke tam size göre, ancak ben yaz insanıyım, soğuğa gelemem diyorsanız sizi zor günler bekliyor. Ocak ayında gittiğimiz Estonya'da Mayıs ayına kadar kar neredeyse yerden hiç kalkmadı diyebilirim. Hissedilen -24 dereceyi gördüğümüzü anımsıyorum :) Ancak insan her şeye alıştığı gibi, soğuğa da alışıyor. Eğer Estonya'ya gitmeye karar verdiyseniz yanınıza bol bol kazak, içlik vb. götürmenizi tavsiye ediyorum.

## Neler yaptım?

Erasmus sürecim boyunca çok farklı ve güzel anılar biriktirdim. Bence hangi ülkeye giderseniz gidin, Erasmus programının sağladığı en güzel fırsat Avrupayı ucuz ve kolay yoldan gezebilmenize ve farklı kültürleri görmenize olanak sağlamasıdır. Estonya'ya gitmeden önce de aklımda gezebileceğim kadar ülkeyi gezmek, görmek vardı. İmkanlar doğrultusunda bunu başarabildiğimi düşünüyorum. Tallinn'in baltık denizine kıyısı olması sebebiyle komşu ülkelere cruise gemileri ile seyehat etme fırsatınız oluyor. Finlandiya ve İsveç'e çok uygun fiyatlar ile seyehat edebiliyorsunuz. Örneğin biz bir arkadaşımızın Black Friday'den kazandığı kampanya kodunu bizimle paylaşması üzerine 5€'ya Stockholm'e gidiş-dönüş bileti almıştık. Gidişin 16 saat sürdüğü bu gemi yolculuğunda kendinize ait bir odanızın da olduğunu düşündüğünüzde bu gerçekten inanılması zor bir fiyat. Bunun dışında yıl içerisinde başka kampanyalar da oluyor, bunları iyi takip etmek gerekiyor. Bu kampanya haricinde yine Stockholm'e 13€'ya gidiş-dönüş bileti alabilmiştim. Helsinki'ye ise zaten yakında olduğu için gün içerisinde birden fazla sefer yapılıyor. Biz ayrıca St. Petersburg'a da gitmeyi çok istiyorduk ancak Rusya vize istediği için gidemiyorduk. St. Petersburg'a, cruise gemisi ile giderseniz sizden vize istemiyor. Böylece Rusya'yı da gezebilme şansınız oluyor.

Cruise gemileri dışında yine çok ucuz fiyatlara uçak bileti de bulabiliyorsunuz. Örnek olarak Tallinn'den Oslo'ya 30€'ya gidiş bileti almıştık.

## ESN Etkinlinkleri

ESN Tallinn, erasmus öğrencileri için her hafta farklı etkinlikler düzenliyor. Bunların arasında turlar, şehir oyunları, film geceleri gibi çeşitli aktiviteler oluyor.

## Eğitim

Estonya'da en yaygın öğrenim görülen üniversiteler Tallinn University ve Tallinn University of Technology. Tallinn University of Technology daha çok mühendislik bölümleri olan teknik bir üniversite. Tallinn University ise mühendislik bölümü içermiyor. Üniversitemizin sadece Tallinn Üniversitesi ile anlaşması olması sebebiyle Tallinn Üniversitesini tercih etmek zorunda kaldım. Ancak önümüzdeki senelerde Tallinn University yerine Tallinn University of Technology ile anlaşma yapılacağını bölüm koordinatörümüz ile görüştük. 

Estonya'ya gitmeden birkaç hafta önce ders planı açıklanmıştı. Derslerin neredeyse hepsinin 2 haftada bir olduğunu gördüğümüzde bir yanlışlık olduğunu düşünmüştük ancak gerçekten de dersler 2 haftada bir işlendi :) Eğer Human-Computer Interaction ya da Digital Learning Games bölümlerinde öğrenim görecekseniz derslerin çoğunda ortak işleyeceğiniz bir projeniz oluyor. Örneğin Development of Interactive Systems dersinde bu projenin yazılımını geliştiriyorken Interaction Design Methods dersinde ise tasarımına odaklanıyorsunuz. Burada önemli olan her dersi ortak aldığınız proje arkadaşlarınız olması. Bu yıl yaptığımız projeye göz atabilirsiniz: https://clubbertrips.wordpress.com/

## Karu Dormitory

Tallinn Üniversitesi'nin sitesinde kalacak yer olarak 3 ayrı yer var. Karu, G4S ve TeKo Dormitory. Karu, üniversitenin kendi yurdu ve yürüyerek üniversiteye 2 dakikada ulaşabiliyorsunuz. Karu'da kontenjan sayısı az olduğu için ilk seferde çıkmayabiliyor. Ancak benim G4S yurdunda kalan arkadaşlarım, memnun olmadıkları için bir ya da iki ay sonra Karu yurduna geçiş yapmışlardı. Özellikle kışın yoğun geçtiği Estonya'da, okula yarım saatte ulaşmak bile zor gelebiliyor. Size tavsiyem eğer karu yurdu çıkmamışsa, oraya gittikten sonra da üniversite ile görüşmeye devam etmeniz ve boşalan kontenjan sonucunda oraya geçmenizdir.

Genel olarak Erasmus sürecinde yaşadıklarımı ve işinize yarayacak bilgileri paylaşmaya çalıştım. Umarım yardımcı olabilmişimdir, bunların dışında aklınızda bir soru varsa aşağıya yorum olarak yazabilirsiniz. 

Hoşça kalın..


